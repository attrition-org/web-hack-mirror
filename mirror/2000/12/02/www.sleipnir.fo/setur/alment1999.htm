<html>

<head>
<meta HTTP-EQUIV="Content-Type" CONTENT="text/html; charset=windows-1252">
<meta NAME="GENERATOR" CONTENT="Microsoft FrontPage 3.0">
<title>Almenn hagtøl um Fróðskaparsetur Føroya</title>
</head>

<body>
<font SIZE="5"><b>

<p>Almenn hagtøl um Fróðskaparsetur Føroyar</p>

<p>&nbsp;</p>
</b></font>

<p>Fróðskaparsetur Føroya er sett á stovn í 1965 sum sjálvsognarstovnur. Eftir
galdandi lóg (løgtingslóg nr 65 frá 21. mai 1987 sum broytt við løgtingslóg nr 78
frá 12. juni 1990 og løgtingslóg nr 84 frá 13. juni 1995) hevur stovnurin til
endamáls at inna gransking, geva frálæru á hægri stigi og breiða út kunnleika um
vísindalig háttaløg og úrslit.</p>

<p>Fyrisitingarliga e Fróðskaparsetrið knýtt at Undirvísingar- og
Mentamálastýrinum, og nettoútreiðslurnar av rakstri setursins ber landskassin.
Fíggjarjáttanin fyri 1998 var 10,5 mió.kr, fyri 1999 var hon 11,6 mió.kr, og í 2000
er hon 11,9 mió.kr.</p>

<p>Rektari saman við setursráð og megindeildarráðum stýrir Fróðskaparsetrinum.
Fyrisitingin er á <a href="sss/index.htm">Setursskrivstovuni</a> við setursskrivara á
odda. </p>

<p>Fróðskaparsetrið kann bjóða hesar útbúgvingar (allar byrja tó ikki á hvørjum
ári):</p>
<b>

<p><a href="fmd/index.htm">Føroyamálsdeildin</a></p>
</b>

<p>Exam.art.-prógv í norðurlendskum, serliga føroyskum máli og bókmentum, (sett á
stovn í 1976) er 2 ára nám. Útbúgvingin kann vera grundarlag undir framhaldslestri á
Fróðskaparsetrinum og uttanlands. Hon er samstundis sjálvstøðug hjágrein. Árini
1977-98 hava 9 lið, við tilsamans 89 lesandi, lokið hesa útbúgving.</p>

<p>Høvuðsgrein í norðurlendskum, serliga føroyskum máli og bókmentum, er 2 ára
framhaldslestur frá exam.art.-prógvi til cand.phil.-prógv. Hjágreinarprógv saman við
høvuðsgreinarprógvi gevur cand.mag.-heiti. Fyrsta høvuðsgreinarlið byrjaði 1987.
Til og við 1999 hava 9 lesandi lokið prógv.</p>
<b>

<p><a href="ssd/index.htm">Søgu- og samfelagsdeildin</a></p>
</b>

<p>Grundútbúgving (exam.art.) í søgu er 2 ára lestur, ið endar við
exam.art.-prógvi. Hon er sett á stovn í 1987. Árini til og við 1999 hava 24 staðið
útbúgvingina.</p>

<p>B.A. í søgu og siðsøgu er 1 árs útbúgving eftir lokna grundútbúgving í søgu.
Hon byrjaði í 1989. Fram til árslok 1999 hava 17 fingið B.A.-prógv.</p>

<p>Kandidatútbúgving (cand.phil.) í søgu og siðsøgu er 1 árs útbúgving eftir
lokna B.A.-útbúgving í søgu og siðsøgu. Byrjað var í 1991, og fram til árslok
1999 hava 4 fingið prógv.</p>

<p>Kandidatútbúgving (cand.mag.) er cand.phil.-útbúgving og harumframt onnur
grundútbúgving (exam.art.) ella onnur lestrargrein, ið ikki telur minni enn eitt
ársverk.</p>

<p>Ársnám í samfelagsfrøði og Ársnám í búskapi, handli og máli eru 1 árs
útbúgvingar, sum deildin hevði lestrarárini 1993/94 og 1994/95. Fram til árslok 1999
hava 12 fingið prógv í Samfelagsfrøði og 8 í Búskapi, handli og máli. Tikið
verður upp aftur til hesar útbúgvingar lestrarárið 2000/01.</p>
<b>

<p><a href="nvd/index.htm">Náttúruvísindadeildin</a></p>
</b>

<p>Støðisútbúgving í evna-/lívfrøði er 2 ára útbúgving, sum kann vera
grundarlag undir framhaldslestri til B.S.-prógv í lívfrøði á Fróðskaparsetrinum
ella uttanlands. Næmingar verða tiknir upp í ólíka árstali. Nýtt lið varð tikið
upp í 1999.</p>

<p>B.S.-prógv í lívfrøði er 3 árs útbúgving, sum gevur endaligt prógv, men sum
eisini kann vera grundarlag undir framhaldslestri uttanlands. Fyrstu 2 árini er
undirvísingin samskipað við støðisútbúgvingina í evna-/lívfrøði. Útbúgvingin
samsvarar við baccalaureus-útbúgvingar í øðrum londum.</p>

<p>Støðisútbúgving í stødd-/alisfrøði er 2 ára útbúgving, sum er grundarlag
undir 1 árs ella 1½ árs framhaldslestri til B.S.-prógv á Fróðskaparsetrinum ella
hægri útbúgvingum uttanlands. B.S.-útbúgvingarnar eru í alis-/jarðalisfrøði,
teldufrøði, ravmagnsverkfrøði og í kolvetnisverkfrøði. Ravmagnsverkfrøði og
kolvetnisverkfrøði taka tilsamans 3½ ár og svara til t.d. diplomverkfrøði í
Danmark. Hinar B.S.-útbúgvingarnar taka tilsamans 3 ár. Studentar til
stødd-/alisfrøðiligu støðisútbúgvingina verða tiknir upp í líka árstali. Nýtt
lið verður tikið upp í 2000.</p>

<p>Í tíðarskeiðnum 1988-99 hava 61 lesandi lokið støðisprógv, og 15 lesandi hava
lokið B.S.-prógv.</p>
<b>

<p><br>
Samstarvsavtalur</p>
</b>

<p>Við samstarvsavtalum og avtalum um at góðskriva nám, heil ella partvís, eru
tryggjaðir studentunum góðir møguleikar fyri framhaldslestri á fleiri hægri
lærustovnum í útlondum, fyrst og fremst í Danmørk og Noregi.</p>
<b>

<p><br>
Starvsfólk</p>
</b>

<p>Í undirvísingar- og granskingarstarvi á Fróðskaparsetrinum vóru við árslok 1999
19 fólk (av teimum 3 í parttíðarstarvi), harumframt 4 uttansetursløntir
granskingarstipendiatar. Til undirvísingina hevur Fróðskaparsetrið eisini
leysalærarar og gestalærarar.</p>

<p>Við árslok 1999 vóru 15 tøkni-/fyrisitingarstarvsfólk (8 teirra í
parttíðarstarvi).</p>
<b>

<p><br>
Søvn</p>
</b>

<p>Umframt undirvísing og gransking røkir Føroyamálsdeildin fleiri stór søvn:
Orðasavn, staðanavnasavn, fólkaminnissavn, málførasavn.</p>
<b>

<p><br>
Almenn skeið og fyrilestrar</p>
</b>

<p>Til almennu próvskeiðini í enskum vóru í 1998/99 innskrivaðir 64 næmingar og í
1999/2000 32 næmingar. Lestrarárið 1999/2000 var alment skeið í føroyskum, sum ikki
hevði verið á skránni í nøkur ár, tikið uppaftur; 23 næmingar vóru
innskrivaðir.</p>

<p>Almennu fyrilestrakvøldini í 1999 vóru 11 í tali við 14 fyrilestrum - við
tilsamans 625 áhoyrarum. </p>
</body>
</html>
